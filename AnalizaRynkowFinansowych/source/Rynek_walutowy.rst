Rynek walutowy
==============


Rynek wymiany walut (Foreign Exchange, w skrócie najczęściej Forex) jest największym i najdynamiczniej rozwijającym się rynkiem. Nie powinno to dziwić w dobie wszechobecnej globalizacji. Dzienne obroty sięgają nawet 5 bilionów dolarów amerykańskich [1]_. Większość obrotów jest związana z wymianą walut, a około 20 proc. stanowi spekulacja funduszy, banków inwestycyjnych i osób prywatnych [2]_. W przeciwieństwie do tradycyjnych giełd [3]_, rynek wymiany walut otwarty jest przez 24 godziny na dobę, od godz. 23 w niedzielę do godz. 22 w piątek (wg czasu środkowoeuropejskiego). Największą zaletą jest jego ogromna płynność powodująca, że sprzedaż lub kupno dowolnej ilości waluty w każdym momencie nie stanowi problemu [4]_.
Forex jest rynkiem zdecentralizowanym (Over The Counter, OTC), tzn. bez pojedynczej globalnej jednostki nadzorującej obrót. W Polsce rolę tę pełni Komisja Nadzoru Finansowego (KNF), a np. w Wielkiej Brytanii Financial Services Authority (FSA). Zauważmy, że rynek walutowy jest tak ważny, że powstają portale internetowe umożliwiające kojarzenie stron chcących wymieniać waluty po korzystnych kursach.  Serwisy takie zwykle pozwalają  składać (przyjmować) oferty wymiany walut po kursie średnim, czyli bez różnicy między kursem kupna i sprzedaży (bez tzw spreadu). Z ofert korzystać mogą zarówno osoby fizyczne (prywatne), jak i osoby prawne. Standardowo wymagane jest posiadanie kont bankowych w walutach, które chcemy wymieniać. Na ogół nie ma ograniczeń na wielkość wymiany. Niestety, transakcje zawierane są w chwili pojawienia się przeciwstawnych zleceń, co może odwlec transakcję w czasie. Jeśli w serwisie istnieje już oferta wymiany odwrotnej,  transakcja odbywa się na ogół natychmiast po złożeniu zlecenia. W przeciwnym przypadku  zlecenie będzie oczekiwać na  nadejście takiej oferty. Przed skorzystaniem z usług takiego serwisu radzimy sprawdzić jego wiarygodność i dodatkowe warunki transakcji [5]_.

----------

.. [1] Rynek ten jest bardzo mocno lewarowany - każdej transakcji może bowiem odpowiadać jedynie 0,5 proc. wartości kontraktu, zatem kapitał angażowany na  tym rynku jest o dwa rzędy mniejszy i odpowiada największym   giełdom papierów wartościowych bez dźwigni finansowej.
.. [2] Można np. wykorzystywać strategię polegającą na zadłużaniu się w walucie kraju o niskiej stopie procentowej i lokowaniu tak uzyskanych kapitałów w walutę kraju o wysokiej stopie (jest to tzw. carry trade strategy). Strategia ta jest bardzo ryzykowna!
.. [3] Tradycyjne giełdy często również umożliwiają  handel instrumentami pochodnymi na waluty czy kursy wymiany walut. Jednak oferta taka jest dużo skromniejsza.
.. [4] Poza przypadkami zleceń zbyt małych (np. poniżej równowartości 100 dol.) czy walut o marginalnym znaczeniu.
.. [5] Warto np. sprawdzić jakie są koszty przelewów   bankowych i czy są one natychmiastowe. Działalność tego typu powinna być  zarejestrowana w NBP np. jako firma prowadząca działalność kantorową.

